Mi a bonsai?

A bonsai szabad fordításban tálban nevelt fát jelent, de nem minden növény bonsai amely kisméretű és cserépedénybe van ültetve. A bonsai sokak szerint művészet, egy életstílus része és mi is, amikor bonsairól beszélünk nem egy génmanipulációval vagy vegyszeres eljárásokkal törpenövésűvé kényszerített fáról vagy inkább divatcikkről beszélünk (sok mindenre ráragasztják a "bonsai" címkét), hanem egy a természettel összhangban lévő (összhangra törekvő) ember alkotásáról amellyel a természet iránti csodálatát igyekszik kifejezni.

Mielőtt először bonsait veszünk, gondoljuk át, van-e időnk és affinitásunk a havi egyszeri komolyabb karbantartáshoz. Ez a minimum még hobbi szintű bonsaitartásnál is!
A legismertebb, és ezzel együtt a legkönnyebben tartható és leghálásabb két bonszájfajta a fikusz és a borágófa. Kezdőként ezek közül válasszunk!
Bonsaiunkat igen világos helyre állítsuk, különben nem fogja jól érezni magát. Ugyanakkor fontos, hogy ne tegyük a legtöbbször az ablakok alatt található fűtőtestek közvetlen közelébe.

Néhányan a bonsai készítők szemére vetik, hogy szerintük kínozzák a növényeket. A metszés, drótozás valóban fájdalmat okozhat a növénynek (elsosorban a helytelen metszés,drótozás, stb.), de ha alaposan megnézünk egy szakszerűen nevelt bonsait, megértjük, hogy a metszés csak egy szükséges eljárás, (pl. a kertben lévő fákat is metszik) és összességében a növény profitál a gondoskodásból annak ellenére, hogy a cserépben soha nem érheti el a genetikailag beléprogramozott maximális méretet.
Tehát a bonsai művészet, melynek célja a korábban a természetben megfigyelt növények (elsősorban fák) miniatürizált változatokon keresztüli szimbolizálása. Nem silány utánzásra kell itt gondolni, hanem tényleg magát az élőt és az élőlények harmonikus kapcsolatait, a lényeget kell megragadni.
